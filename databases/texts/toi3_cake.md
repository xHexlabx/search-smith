**ใบสั่งเค้กพิศวง (Silly Bakery)**

ร้านสั่งทำเค้กแห่งหนึ่งรับใบสั่งเค้กเฉพาะช่วงที่มีการแข่งขันคอมพิวเตอร์โอลิมปิกของ สอวน เท่านั้น เจ้าของร้านผลิตเค้กขนาดหนึ่งปอนด์ แต่แบ่งขายเป็นห้าแบบคือ เต็มปอนด์, 3/4 ปอนด์, 1/2 ปอนด์, 1/4 ปอนด์, และ 1/8 ปอนด์ เวลาขายเค้กแต่ละครั้งเจ้าของร้านจะไม่ยอมเอาเค้กแบบที่เล็กกว่ามารวมให้ได้ขนาดของเค้กตามที่ลูกค้าต้องการ

สมมุติว่า ถ้าลูกค้าสั่งเค้กขนาด 3/4 ปอนด์ เจ้าของร้านก็จะไม่นำเค้กขนาด 1/4 ปอนด์ให้ลูกค้าไปสามก้อน แต่จะให้เค้กขนาด 3/4 ปอนด์ที่มีอยู่แก่ลูกค้าเท่านั้น และถ้าไม่มีเค้กขนาด 3/4 ปอนด์อยู่เลย เจ้าของร้านจะเอาเค้กขนาดเต็มก้อนมาแบ่งแล้วให้ลูกค้าไป โดยเก็บเศษที่เหลือไว้ให้ลูกค้าคนอื่น

ลูกค้าจะสั่งเค้กเป็นจำนวนเต็ม a, b, c, d, e สำหรับขนาดเค้ก เต็มปอนด์, 3/4 ปอนด์, 1/2 ปอนด์, 1/4 ปอนด์, และ 1/8 ปอนด์ ตามลำดับ

**คำสั่ง**

จงเขียนโปรแกรมเพื่อรับข้อมูลรายการสั่งเค้กของลูกค้าและคำนวณว่าจะต้องทำเค้กอย่างน้อยที่สุดกี่ปอนด์

**ข้อมูลนำเข้า**

บรรทัดแรกมีจำนวนเต็ม n ($1\le n\le10$) ต่อจากนั้น n บรรทัดจะเป็นข้อมูลของลูกค้าคนที่ 1 ถึงคนที่ n โดยแต่ละบรรทัดจะประกอบด้วย จำนวนเต็ม a, b, c, d, e ($0 \le a,b,c,d,e \le 10000$) โดยแต่ละค่าจะคั่นด้วยช่องว่างหนึ่งช่อง

**ข้อมูลส่งออก**

มีบรรทัดเดียว ประกอบด้วยจำนวนเต็มหนึ่งค่า ซึ่งเป็นจำนวนของเค้กเต็มปอนด์ที่น้อยที่สุดที่เจ้าของร้านต้องเตรียมให้เพียงพอตามรายการที่ลูกค้าสั่ง

**ตัวอย่าง 1**

| ข้อมูลนำเข้า | ข้อมูลส่งออก |
| :--- | :--- |
| 3 | 4 |
| 1 0 1 0 1 | |
| 1 0 0 1 0 | |
| 1 0 0 0 0 | |

**ตัวอย่าง 2**

| ข้อมูลนำเข้า | ข้อมูลส่งออก |
| :--- | :--- |
| 4 | 2 |
| 0 0 1 0 0 | |
| 0 0 0 0 1 | |
| 0 0 1 0 0 | |
| 0 1 0 0 0 | |